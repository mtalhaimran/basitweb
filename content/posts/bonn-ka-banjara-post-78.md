---
slug: bonn-ka-banjara-post-78
title: "78: دودھ کا مٹکا!"
date: 2023-07-01
categories: 
  - "all"
  - "bonn-ka-banjara"
tags: 
  - "abdul-basit-zafar"
  - "bonn-ka-banjara"
  - "ghalib"
  - "ghos-ali-shah-pani-pati"
  - "urdu-blog"
  - "urdu-literature"
  - "urdu-post"
coverImage: "IMG_0040-2-scaled.jpg"
---

ہائے! یہ میرا دل کہاں جا، اَٹکا!  
آپ پوچھے مٹکا بھی بھلا کبھی اٹکا ہے ؟  
اٹکتے مٹکتے جو چہرے تھے ، کہیں اٹک رہے تھے تو کہیں بہے چکے تھے!  
ہم یہی سوچ رہے ہیں اور مادھو لعل حسین ؔ کے مزار کی دہلیز سے سر جوڑے ہیں ! آپ نے چُپکے سے کہا؛

```
؎ من “اَٹکیا” بے پرواہ دے نال!
```

آپ سمجھ چکے تھے صاحب کہ بے پروا بھی ب سے ہی ہے! یہ سمجھنے کی دیر تھی کہ آپ نے بانہوں میں لیا اور دبوچا بھی تو ب سے ہی ! بھینچا بھی تو ب سے ہی ! شاہ حسینؔ کا من اٹکا تھا تو ہمارا بھی اٹک گیا! ذرا سا پیر مٹک گیا! لڑکھڑاتا ہوا ذرا سنبھلا تو کیا دیکھتا ہوں کہ پنجاب یونیورسٹی نیو کیمپسؔ میں ہوں اور چچا جان ؔ کی معیت میں چہل قدمی کر رہے ہیں ۔ آپ فرمائے کہ جس کے سر پر دودھ کا مٹکا دھرا ہو، وہ اٹکے کیوں کر، لڑکھڑائے کیسے! ہم سمجھ گئے کہ کہتے ہیں ، لڑ کر گھر جائے کیسے! یہ سب آنے جانے کے بہانے لگائے کیسے! ایسے میں تُرنت غالبؔ نے حقےّ کی نَے دابی اور فرمائے؛

```
؎بوجھ وہ سر سے گِرا ہے کہ اٹھائے نہ اٹھے
کام وہ آن پڑا ہے کہ بنائے نہ بنے
```

وہ کام ، کیا کام تھا صاحب؟ کیا وہ کام یہی تھا کہ آپ کو چہروں میں تلاشتا پھروں؟ سرِ بازار ناچتا پھروں؟ آہ صاحب ! تو کیا ناچا نہیں تھا میں ، اُن گلیوں میں جن پر اکڑ کے چلنے والے ٹھہر نہ سکتے تھے!  
میں ٹھہرا نہیں تھا؟  
کیا ٹھٹھر ٹھٹھر کر ٹھہرا نہیں تھا؟  
کہ دیکھتا تھا آئنوں کو!  
کاف چہروں کے زاویوں کو، کیا لام سے لکھتا نہیں تھا؟  
جو کام غالبؔ کو آن پڑا تھا، وہ “کام” کیا” کام” ہوگا؟ یہی سوچتا ہوا شہر ِ بَؔون کے بازاروں میں خود کو کھڑا پاتا ہوں ! اور دُہراتا ہوں ؛

```
بناو کی جڑ بگاڑ میں ہے اور بگاڑ ہی سے بناو کی بُنت ہے ۔
```

؎ کام وہ آن پڑا ہے کہ بنائے نہ بنے  
بنائے کیسے بنتا، بگاڑ بگاڑنے سے بن سکتا تو، بننے والا بنائے بنتا! ایسا تھا ہی نہیں ! بناو کی جڑ بگاڑ میں ہے اور بگاڑ ہی سے بناو کی بُنت ہے ۔ ہمیں آپ کا فرمایا یاد آ گیا کہ بلاشبہ بننے بگڑنے کے نیرنگ میں ہر شے بے رنگ تھی! اور جو تھا وہ صرف روشنیوں کا عکس تھا! چچا جانؔ چہل رہے ہیں اور ہم ٹہل رہے ہیں ، اِسی چہلنے ٹہلنے میں جی جو بہلا تو…  
ب سے ہی بہلا!  
آپ جان گئے کہ غاؔلب دادا کے سر سے جو “بوجھ” گِرا تھا، وہ بہلاوَوں کا بوجھ تھا! بننے بگڑنے کے بہلاوَوں کا بوجھ !  
“جو ہو سکے تو اُتار دیجیے !”، ہم کہنے ہی والے تھے کہ چچا جان “اُتار دیجیے” !  
آپ نے اُتارا تو سہی ! مگر اپنے سر سے ! اور رکھ دیا ہمارے سر پر!  
لبالب بھرا دودھ کا مٹکا!

<figure>

![](images/IMG_0040-2-300x200.jpg)

<figcaption>

at Mizar Shams Tabrez, Konya-2012

</figcaption>

</figure>

فرمائے کہ غوث علی شاہ ؔپانی پتی سے روایت ہے ، جِسے ممتاز مفتیؔ نے اپنی کتاب “تلاؔش “ میں بھی نقل کیا ہے، “ ایک سالک ِتوحید، اپنے استاد سے درس لیتا رہا،ایک دن الف اُستاد فرمائے ، کہ اب مزید تعلیم کے لیے فلاں شہر کے حاکم کے پاس جاو تو تمہیں باقی کا گھیان اُپلپت کریں گے۔ مریدِ باصفا چلتا رہا، چلتا ہی گیا! وہاں چیلا چل رہا تھا، یہاں ہم چچا جان کے ساتھ قدم بہ قدم ہیں ! فرمائے، سالکِ توحید وہاں پہنچا تو کیا سیکھتا ہے ، کہ کیا ٹھاٹھ باٹھ ہیں، آن شان ہے.. اور حاکم کہ جس کے گھڑ سوار سینہ سَپر ہیں، جس کی باندیاں سَراپائے قہر ہیں ! وہ اُنہیں کے جَلو میں محوّ ہے ۔ دربان جانے نہیں دیتے ! حضور آنے نہیں دیتے ! موحِد بہت حیران ہوا کہ مجھ سے کچھ بھی نہ فرمائے ، یہ تو اپنے آنے جانے میں مگن ہیں ..

```
؎ کیا بنے بات جہاں بات بنائے نہ بنے
```

بے شک ! انتظار کی گھڑیاں صاحب اُس چیلے کی سی کاٹنی بہت مشکل تھیں! غالبؔ نے تائید کی فرمائے ؛

```
؎ عاشقی صبر طلب ہے اور تمنا بے تاب!
```

آہ! جب تاب ہی ب کے سِوا ہو تو کیا ہو! ہم نے آہ بھری اور چیلے کی سی بے صبری سے کٹی وہ انتظار کی گھڑیاں کاٹ چکے تھے۔ایسے میں موحِد بے تابی سے انتظار کر رہا ہے کہ کب تعلیم فرماویں گے؟ کب راہ سُجھاویں گے! راہ کیا تھی صاحب! آہ ہی آہ تھی!

```
اِسے بیچ بازار کے شریر چہروں میں لے جایا جائے ، کوئی ہنسی کرے تو کوئی تضحیک!
```

فرمایا شیخ نے کہ اِس کے سر پر دودھ کا مٹکا رکھ دیا جائے اور اِسے بیچ بازار کے شریر چہروں میں لے جایا جائے ، کوئی ہنسی کرے تو کوئی تضحیک! کوئی واہ کہے تو کوئی آہ بھرے! بس مٹکا ٹوٹنے نہ پائے !  
سر پر دھرا وہ لبالب بھرا مٹکا! فرمائے ہمارے سر پر بھی دھرا ہے!  
ہم پر بھی دھرا تھا! ہم عرض کیے اُتار دیجیے ! آپ نے ہم پر ہی دھر دیا.. کہ اٹھائے نہ بنے!  
صراط پر دوسرا قدم ہے ! اور یہ قدم بھی آپ کے دم کی طرح بھرتے ہیں !  
اب کہ استاد عبدالخالؔق صاحب کے یہاں غریب آباد کالونی چکلالہؔ میں ہوں ، اُن کے ساتھ پہلی ملاقات اباؔ میاں اور تایاؔجی کی موجودگی میں ہی ہوئی تھی۔  
کیا باکمال لڑکپن پایا تھا ہم نے،  
جہاں دیکھا کوئی سایہ کھڑا پایا تھا ہم نے،

```
جب کہ سایہ ہے، مگر ہے ذوُالجلال کا!
```

وہ سائیں سائیں کرتے سنّاٹے، سیاہ سائیوں میں جو کھوج بیٹھے، تو وہ ب سے ہی بیٹھے! آپ کے یہاں ب بیٹھک میں ہوں اور آنے والے ب بیماروں کو آپ دَم فرما رہے ہیں ۔ ابا میاں اور تایاجی بھی ہمارے ساتھ موجود ہیں مگر ب سے نہیں بیٹھے! ب سے بیٹھنے والے نے عبدالخالق صاحب کو نہ صرف دیکھا بلکہ ب سے ہی دیکھا۔ یہاں تک کہ جب ہماری باری آئی تو آپ نے اتنا پیار کیا، کہ سپید سینے سے لگا لیا! پھر ابا میاں اور تایا جی جو تعجب سے دیکھ رہے تھے ، اُنہیں فرمائے ، بچے کو” سایہ” نہیں ہے!  
ہم نے جھٹ کہا سیاہ سائیوں سا کوئی سایہ نہیں ہے!  
آج تک کہیں کوئی آیا نہیں ہے!  
کوئی آتا تو تب صاحب ، جب کوئی جاتا ہوتا!  
آتا جاتا کے مصدر آنا جانا سے تھے ، اور آنا جانا حرکت کی علامت ہے !  
جب کہ سایہ ہے، مگر ہے ذوُالجلال کا!  
سر پر دھرا تھا . . .  
فرمائے لیجیے  
اِک اور رکھ دیجیے !  
دودھ کا مٹکا!  
۔۔۔۔
