---
slug: bonn-ka-banjara-post-104
title: "104: اشعار کا دَم!"
date: 2023-07-29
categories: 
  - "all"
  - "bonn-ka-banjara"
tags: 
  - "abdul-basit-zafar"
  - "ashhaar-ka-dum"
  - "bonn-ka-banjara"
  - "urdu-adab"
  - "urdu-blog"
  - "urdu-books"
  - "urdu-literature"
  - "urdu-post"
coverImage: "Bursa-Osmangazi-2015.jpg"
---

<figure>

![](images/Bursa-Osmangazi-2015-300x200.jpg)

<figcaption>

Bursa Osmangazi, 2015.

</figcaption>

</figure>

آپ فرمائے کہ آیاتِ سبحانی اور ذکرِ ربانی کے ساتھ ساتھ کسی بھی شعر یا عبارت کا بھی دم ہو جاتا ہے!  
ہم لفظوں میں دم بھرتے رہے تھے صاحب. . آوازوں کے فریب میں گرفتار نہ ہو سکنے والا کوئی خاموشی کا رہین! کیا قید تھا یا آزاد؟ آپ پوچھے تو ہمیں جگر مراؔد آبادی کا ایک دم یاد آ گیا۔ تایاؔجی نے ہم پر کتنی ہی مرتبہ کیا تھا۔  
؎ **اس نے اپنا بنا کے چھوڑ‌دیا  
کیا اسیری ہے‘ کیا رہائی ہے ​!**  
ہم اُنہی ایامِ طفلی سے اسیری اور رہائی کے مراحل طے کرنے لگے ؛ عجب کہتے ہیں کہ خاموشی کا رہین، آزاد نہیں ، آزار تھا!  
“کیا اسیری ہے، کیا رہائی ہے” جیسا بھی سوال تھا ، آزار تھا! لذتِ آزار سے بہل نے والا کوئی آزر!  
آزار ہی تھا صاحب!  
؎ **لیکن تیری یاد سے غافل نہیں رہا**  
آپ سمجھ گئے کہ” عاقل” ہو تو ہی ” غافل” ہو سکتا ہے !  
مذاہبِ آدمی میں عاقل اور غافل ہونے کے لیے بھی بالغ ہونا ضروری ہے ! آہ صاحب ! کون جانتا تھا کہ بلوغت کیا ہے؟ کیا نامیاتی وجود کے احتلام کو ہی بلوغت کی علامت سمجھا جائے گا؟ہر علامت کے ساتھ ایک نئی قیامت بھی جڑی تھی! لفظ کے ساتھ لفظ کا آہنگ تھا صاحب! ہم آہنگ میں چلتے گئے !  
اشعار و افکار سے “بیمار” کوئی ذہن ،. . . ہم اتنا ہی کہے تو پوچھے، “ بیمار کیوں تھا”؟  
ہم عرض کیے ، “بیمار” نہیں ، “بے مار” تھا صاحب!  
ب کا مارہ!  
ب کی مار ! کاری تھی! بُلھے شاہ سرکارؔ کے بارے روایت ہے کہ مولوی صاحب کے پاس قرآن خوانی کے لیے گئے ۔ پہلے روز “الف” پڑھایا گیا۔ آئندہ روز، مولوی صاحب نے کہا، پڑھو “ب” تو آپ نے فرمایا؛  
؎ **الف اللہ دل رتّا میرا  
مینوں ‘‘ب‘‘ دی خبر نہ کائی  
‘‘ب‘‘ پڑھیاں کجھ سمجھ نہ آوے  
ائے لذّت الف دی آئی!**  
وہ “لذتِ الف “کیا ہوگی؟ آپ پوچھے ، ہم جھٹ سے کہے ، ہو نہ ہو کہ لذتِ الف،” الف انتظار” ہی کی ہے۔  
؎ **لذتِ انتظار لیتا ہوں ، یوں شبِ غم گزار لیتا ہوں**  
لذتِ الف سے شبِ فراق کٹ رہی ہے، لفظوں کے آسیب میں چل رہے ہیں … زمانہ بانکپن میں ہی اشعار کا دم ہوتا گیا۔  
تایا جیؔ کے دم کیے اشعار میں سے غالؔب کا ایک “دم” پیشِ خدمت ہے ؛  
؎ **واحسرتا کہ یار نے کھینچا ستم سے ہاتھ  
ہم کو حریص لذت آزار دیکھ کر**  
آپ اِسے کچھ یُوں “دم” کرتے ؛  
؎ آہ! حسرتا یار نے کھینچا ستم سے ہاتھ  
ہم کو حریصِ لذتِ آزار جان کر  
مگر ہم پر اثر کچھ اور طرح سے ہو گیا صاحب! آہ، کہ اشعار کا دم کرنے والوں کی تدبیریں اُلٹی پڑ گئیں، ہم جان اور مان گئے کہ “واہ” اور” آہ” ایک سی ہیں! ایک ہی ہیں ! اب کے مشرق و مغرب کی گلالی گھاٹیوں پر سے جب بھی گزرے جی ہی جی میں یہی کہے ؛ **واہ حسرتا یار نے کھینچا “کرم” سے ہاتھ، ہم کو حریصِ “لذتِ انتظار” مان کر!**  
ایسے بِلکے کے سجدے میں مناجات کرنے لگے!  
دعاوں میں جو اشعار پڑھے تو آپ کو ہی مانگا کیے !  
آپ کے مانے اور مانگے سے ہی بسر بسرام ہو رہی ہے !
